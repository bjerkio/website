---
title: 'Hvordan er det å jobbe med Bjerk?'
headline: Hvordan er det å jobbe sammen med Bjerk?
description:
  Utforsk hvordan det er å jobbe med Bjerk gjennom en personlig fortelling som
  avdekker vår unike tilnærming til relasjoner, dialogdrevet innovasjon, og
  tverrfaglig samarbeid. Bli med bak kulissene og se hvordan vi skaper varig
  verdi.
date: 2023-11-02T15:00:00
image: ./header-laughing-bjerk.png
author:
  - simenandre
---

**Hos oss skal menneskelige relasjoner, dialogdrevet innovasjon og tverrfaglig
samarbeid stå i sentrum. Vi skal skape suksess sammen.**

Det er vanskelig å beskrive _én måte_ for hvordan vi jobber. Det er tross alt
forskjellig hver gang. Uansett starter det gjerne med at vi blir kjent med de
menneskene vi skal jobbe med. Å ha en god relasjon er sentralt for å kunne jobbe
godt sammen, mener jeg. Vi er jo tross alt mennesker, og det trenger vi å huske
på. Det er ikke bare en jobb — det er et samarbeid.

Bjerk jobber dialogdrevet og tverrfaglig. "Hva betyr det?"", spør du kanskje.
"Dialogdrevet" er egentlig bare en fancy måte å si at vi legger stor vekt på
kommunikasjon, samhandling, og ofte samarbeid basert på åpen og konstruktiv
dialog. I praksis betyr det gjerne at vi setter opp felles Slack-kanaler,
inviterer alle inn i GitHub og har jevnlige møter om hva vi skal gjøre og
hvordan vi har gjort ting.

"Tverrfaglig" betyr at vi er forskjellige fagpersoner som jobber sammen, i
motsetning til å ha ett team som jobber med utvikling, ett som jobber med design
og ett som driver med brukeropplevelse, for eksempel. Vi er alle med på å forme
løsningen, og vi er alle med på å forme prosessen.

![krussedull](./veien-dit.svg)

## Fokus på positive effekter

I starten er det viktig for oss å finne ut hva som er viktig for å få en effekt
i det vi skal gjøre – og så tidlig som mulig! Derfor er det viktig for oss å
definere noen tydelige mål og underbygge dem med oppgaver som gir verdi. Det er
ikke alltid vi vet hva som er viktig, _og det er helt greit_. Vi er ikke redde
for å prøve og feile, og vi er ikke redde for å endre mening. Det er en del av
prosessen.

Vi tror på en modell hvor vi jobber i korte økter. Når vi begynner å jobbe
sammen er derfor første steg å definere et innledende mål. Jeg pleier å jobbe
for å redusere omfanget av arbeidet så mye som mulig, samtidig som det gir en
verdi. Jeg erfarer at det er viktig å ha en felles forståelse av hva vi skal
gjøre, og hvorfor vi skal gjøre det, så det føles litt naturlig å starte der.

## Gi folk det de trenger

Jeg har vært frivillig på The Gathering i over ti år, og et år tok jeg på meg
oppgaven å skrive en slags _State of the Union_-rapport som skulle svare på
hvordan det gikk med arrangementet. I den sammenheng hadde jeg en prat med
Vegard Skjefstad, som var med å skape The Gathering i 1992. Vi snakket om hva
som skal til for å gjøre arrangementet til hva det er, og da fortalte han at de
hadde stands som viste frem VR-briller i 96', mens nå hadde alle det. Det
handlet altså ikke om å gi folk det de vil ha, men det de ikke vet at de vil ha.
Det er det vi prøver å gjøre i Bjerk også.

Vi prøver å gi folk det de trenger, ikke det de vil ha, om det gir mening? Sagt
med andre ord, så er det viktig for oss å utgjøre en forskjell eller skape en
positiv effekt, ikke bare følge instrukser. I praksis betyr det at vi kommer til
å utfordre agendaen når vi jobber sammen til å skape noe som er verdifult og at
vi sørger for at vi forstår det _ekte_ problemet.

## Veien til en løsning

Bjerk består av mennesker som har lang erfaring med å lede teknologiprosjekter,
utvikle digitale produkter og tjenester, og designe brukeropplevelser. Det betyr
at vi ofte bidrar med å skape en løsning ut fra en idé. I praksis betyr det at
vi setter opp teknisk arkitektur for løsningen, prototype og plan. Vi følger
også opp planen og sørger for alle som er med har det de trenger.

![Illustrasjon som forklarer cynefin-modellen](./cynefin.svg 'Cynefin-modellen')

I min erfaring er det mange produkter som lages basert på mange antagelser, og
det kan være bra med antagelser for å komme et stykke nærmere en løsning.
Allikevel tror jeg det er helt essensielt at man eksponerer seg for brukere,
slik at man kan starte å lære av brukerne sine. Om du blir kunde av Bjerk kommer
du til å merke hvor opptatt vi er at ting skal brukes av folk, og så tidlig som
mulig.

Fordi vi så opptatt av å skape gode opplevelser, ønsker vi å bli kjent med
brukerne (eller sluttkundene) for å kontinuerlig forstå problemene.
Produktledelse er en viktig del av det vi gjør, og vi tror det er hva som skal
til for å skape de beste løsningene.

## Sammen skaper vi suksess

Det å jobbe med oss handler om å skape suksess sammen, og vi setter som
utgangspunkt at vi skal gjøre det sammen i mange år – helst for alltid. Det
betyr at vi er opptatt av å skape verdier som varer og som leder til suksess.

Kristian Aaslund, CTO i Zebra Consulting, fortalte meg en gang at
programvareutvikling i Norge er synonymt med MVP (Minimal Viable Product). Jeg
opplever også at mange produkter som skapes aldri kommer seg videre fra MVP, og
jeg tror det handler om at mange fokuserer på å gjøre et billig utviklingsløp
som løser et problem – også forlater man det, før man lager en ny MVP.

Vi ønsker å være en motvekt til dette, som i praksis betyr at vi ofte har
langsiktige forhold med våre kunder.

## Se for deg selv

Helt siden jeg stiftet Bjerk har jeg hatt en drøm om å skape et selskap som gjør
en forskjell. Jeg har alltid vært opptatt av å skape noe som er større enn meg
selv, og jeg tror det perspektivet er viktig for å skape noe som varer. Denne
artikkelen er veldig subjektiv, og sier kanskje mest om hvordan jeg ønsker at
det skal være enn hvordan det egentlig er.

Så jeg føler det er best å avslutte med å si: Du vet best hvordan det er å jobbe
med Bjerk om du prøver, og det skal være enkelt å prøve. Har du et mindre
problem, så start med det – så kan du se selv!
