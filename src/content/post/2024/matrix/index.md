---
title: 'Matrix: Fordelene med desentralisert kommunikasjon'
description: 'Dagens sosiale medieplattformer har bygget opp inngjerdede økosystemer som ikke
snakker med andre systemer og gjør alt de kan for å holde fast på deg og ditt
vennenettverk. Men det må faktisk ikke være slik.'
socialMediaDescription: 'Dagens sosiale medieplattformer har bygget opp inngjerdede økosystemer som ikke
snakker med andre systemer og gjør alt de kan for å holde fast på deg og ditt
vennenettverk. Men det må faktisk ikke være slik.'
date: 2024-01-08T13:10:00
image: ./brage.jpg
author:
  - brage-sekse-aarset
---

I disse tider er det mange som bekymrer seg over sosiale mediers
påvirkningskraft, både som vanedannende distraksjoner, kommersielle monolitter
og ikke minst som persondatainnhøstere. Hvis du er interessert i å høre noen
sterke ord på temaet vil jeg sterkt anbefale forfatter og aktivist Cory Doctorow
sitt foredrag
[An Audacious Plan to Halt the Internet’s Enshittification](https://youtu.be/rimtaSgGz_4?si=rzJPn9Pn1yYcQE2u).

Dagens sosiale medier består i stor grad av inngjerdede økosystemer som ikke
snakker med andre systemer og ønsker å holde fast på deg og ditt vennenettverk.
Men det må faktisk ikke være slik. Mange kloke hoder har utviklet smarte
løsninger for å motvirke monopolisering av kommunikasjonsteknologi og sikre
interoperabilitet, altså at forskjellige systemer er kompatible og kan snakke
med hverandre. Det var faktisk slik internettet oppsto i utgangspunktet, så
dette har man lang tradisjon for.

De siste årene har vi for alvor begynt å ta et oppgjør med lukkede, proprietære
plattformer og se tilbake til grunnpillarene for internettet: Åpne standarder og
fri kommunikasjon.

## Enter the Matrix

[Matrix](https://matrix.org/about/) er en åpen prokotoll for desentralisert og
sikker kommunikasjon. Det fungerer altså veldig likt som epost, slik at man
registrerer seg hos én Matrix-tjener og kan kommunisere i øst og vest til
brukere som er registrert hos andre Matrix-tjenere. Matrix er dog mye mer egnet
til hyppig og direkte kommunikasjon i samme gate som Messenger, WhatsApp,
Telegram, Signal, osv. Matrix støtter bl.a. ende til ende-kryptering, emojier,
mediefiler, meldingsreaksjoner og videosamtaler og det kommer stadig nye
forbedringer.

Matrix er bygget på åpen kildekode og bidrag fra felleskapet, og forvaltes av en
ideell stiftelse. Siden Matrix i seg selv er en protokoll finnes det flere
tjenere og klienter som "snakker Matrix" man kan velge mellom.

En stor fordel med dette kontra lukkede tjenester er at du står fritt til å
velge hvor du vil registrere din konto og hvilket grensesnitt du ønsker å bruke.
Det spiller heller ingen rolle hvor kontaktene dine har Matrix-konto, akkurat
som med epost.

## Hvordan kommer jeg i gang?

### Registrer deg

Matrix.org har en
[liste over offentlig tilgjengelige matrix-tjenere](https://servers.joinmatrix.org/)
som er et godt sted å starte, men jeg vil tipse om den norske
[norge.chat](https://norge.chat/), som drives av noen ildsjeler som på sikt
ønsker å drive tjenesten gjennom en ideell organisasjon. Innmelding er enkelt og
rett frem.

![norge.chat-signup](./bli-medlem.jpg)

### Last ned applikasjon

Når du har en konto kan du installere en
[Matrix-klient](https://matrix.org/ecosystem/clients/) på enhetene dine og logge
inn der. Jeg bruker den mest populære, [Element](https://element.io/), men
[Cinny](https://cinny.in/) faller nok i smak for de som liker Discord, for
eksempel. Den velkjente [Thunderbird](https://www.thunderbird.net/en-GB/) fra
Mozilla har også Matrix-støtte.

## Men jeg kjenner jo ingen som bruker Matrix?

Matrix er ikke helt mainstream enda, men heldigvis er det er designet for å
kunne kobles til andre kommunikasjonsplattformer for å gjøre overgangen lettere.
Broer sender meldinger på tvers av tjenestene som om alle i chatten brukte samme
kommunikasjonsplattform og fasiliterer da en myk overgang til (og evt. fra)
Matrix. Les mer om broer [her](https://matrix.org/ecosystem/bridges/).

Bedrifter, foreninger og forbund er gode institusjoner for å drifte
Matrix-tjenere, da de har en naturlig interesse av å koble folk sammen. Kanskje
er arbeidsplassen din eller en forening du driver interessert i å bytte ut
Slack, Telegram, WhatsApp eller Discord?

Dessuten kan du jo invitere folk du kjenner til å bruke Matrix til privat
kommunikasjon eller bli med i eksisterende offentlige rom.

Du kan også gjerne slenge meg en melding på
[@braaar:hacklab.fi](https://matrix.to/#/@braaar:hacklab.fi).
