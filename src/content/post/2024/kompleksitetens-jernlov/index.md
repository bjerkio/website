---
title: Derfor kan ikke alt bli enklere
description: |
  Hvorfor blir ikke systemer enklere når vi digitaliserer?
  Lær om Teslers Law og hvordan du kan ta smartere valg i
  digitaliseringsprosjekter. En guide for ledere som vil lykkes
socialMediaDescription: |
  Hvorfor ender digitaliseringsprosjekter ofte opp mer kompliserte
  enn planlagt? Teslers Law avslører hvorfor 'forenkling' ofte er
  en illusjon - og hva du kan gjøre med det.
date: 2024-12-09T09:50:00
image: ./simen-ute-akersgata.jpg
author:
  - simenandre
---

– Vi må gjøre det enklere

Det hører jeg folk som skal bygge digitale produkter eller optimalisere ting i
selskapet. De ser komplekse systemer, tungvinte prosesser og frustrerte
medarbeidere. Det er jo _åpenbart_, vi må forenkle.

Det er vanskelig å si seg uenig i det, men _virkelig forenkling_ er faktisk
umulig. Kompleksitet kan ikke fjernes, den kan flyttes. Det er Tesler's Law of
Conservation of Complexity.

## Den vanskelige balansegangen

La oss ta et eksempel. iPhone er så enkel å bruke at selv små barn mestrer den.
Bak den glatte overflaten ligger det lag på lag med kompleks teknologi. Apple
har ikke fjernet kompleksiteten, de har bare bestemt at den skal ligge hos deres
utviklere, ikke hos deg og meg.

Det samme gjelder for alle teknologiprosjekter. Når vi forenkler én del av
systemet, dukker kompleksiteten opp i et annet sted. Det er som et slags
digitalt nullsumspill.

I praksis har vi tre valg når vi fordeler kompleksitet.

1. Hos brukerne; de må lære seg systemer, huske prosedyrer og ta beslutninger
   Dette er synlig kompleksitet som ofte fører til frustrasjon og feil.

2. I systemene; Kompleksiteten bakes inn i programvaren. Dette gjør hverdagen
   enklere for brukerne, men øker kostnadene for utvikling og vedlikehold.

3. I organisasjonen; Vi kan opprette støttefunksjoner, superbrukere og
   ekspertteam som tar seg av det komplekse. Dette flytter byrden fra de mange
   til de få.

## Hvorfor er dette viktig for deg?

Neste gang noen lover deg et system som skal "fjerne all kompleksitet", bør du
spørre: Hvor blir den egentlig av? Kompleksitet forsvinner ikke, den flytter
seg. Om du ikke velger bevisst hvor den skal ligge, risikerer du at den dukker
opp der den gjør mest skade.

Det er her de viktige spørsmålene kommer inn:

- Er det greit at IT-avdelingen får mer å gjøre, om det betyr at alle andre
  sparer tid?
- Lønner det seg å investere i mer avanserte systemer for å gi en enklere
  brukeropplevelse? for de ansatte? for kundene?
- Hvilke deler av selskapet tåler mest kompleksitet?

## Veien til smartere forenkling

God digitalisering handler ikke om å fjerne kompleksitet, men om å plassere den
riktig. Det krever at vi aksepterer at kompleksitet er unngåelig, kartlegger hvor
den gjør minst skade, følger med at fordelingen fungerer over tid og investerer
deretter.

For noen virksomheter betyr det å investere i kraftige systemer, utvikle selv,
og ha en stor IT-avdeling. For andre betyr det å forenkle prosesser, fjerne
unødvendige steg og ha en liten, smidig organisasjon. Noen ganger er svaret å la
kompleksiteten bli værende der den er, fordi alternativene er verre, og flest
ganger trenger man å erfarne at det er en balansegang.

## Et spørsmål om balanse

Tesler's Law er ikke en begresning, det minner oss om at digitalisering også
handler om valg; ikke mellom komplekst og enkelt, men mellom ulike måter å
fordele det komplekse på.

For det fine med å forstå at kompleksitet ikke kan fjernes, er at vi kan slutte
å jakte på umulige løsninger. I stedet kan vi bruke energien på det som virkelig
betyr noe; å finne den beste balansen for akkurat vår virksomhet.

Om jeg forstår samfunnet, så blir det stadig større krav til at vi flytte
kompleksitet fra brukerne til systemene. Det er også fordi vi har blitt flinkere
til å lage systemer som kan håndtere kompleksitet, og fordi vi har fått bedre
verktøy for å gjøre det.

_Bjerk hjelper selskaper med rådgivning som hjelper med å finne balansen, og
utvikling av systemer som gjør det enklere for brukerne. [Ta kontakt](/kontakt)
for en uforpliktende prat om hvordan vi kan hjelpe deg._