---
layout: '@layouts/page.astro'
title: Alminnelige betingelser for Bjerk AS
path: /terms
---

# Alminnelige betingelser for Bjerk AS

Her kan du lese om Bjerks avtalevilkår

## Betingelser

Disse generelle avtalevilkår gjelder ved leveranse av tjenester og produkter
(Leveransen) fra Bjerk AS (Leverandøren), såfremt ikke annet er skriftlig avtalt
mellom Leverandøren og kunden (Kunden) og/eller regulert i særskilte betingelser
knyttet til den enkelte del av Leveransen.

## Definisjon

Med Bjerk AS menes Bjerk AS med organisasjonsnummer 998 732 867 registrert
Brønnøysundregistrene. Med «Kunden» menes den person eller instans som bestiller
en tjeneste eller et produkt fra Leverandøren.

## Elektronisk post

Kunden godtar at opplysninger og dokumenter, herunder alle fakturaer, purringer
og inkassovarsel, i sakens anledning sendes og lagres elektronisk - herunder som
e-post.

## Underleverandører

Leverandøren har rett til å benytte underleverandører/tredjeparter i forbindelse
med Leveransen.

## Korrekt informasjon

Kunden forplikter seg til å gi Leverandøren all relevant informasjon i sakens
anledning, samt og å holde slik informasjon oppdatert. Dette gjelder også
Kundens egen kontaktinformasjon. Likeledes skal Kunden gi Leverandøren varsel om
alle aktuelle henvendelser fra tredjemann direkte til Kunden.

Dersom Leverandøren, som følge av Kundes brudd på pliktene i dette punkt,
påføres ansvar overfor tredjemann eller andre former for kostnader, bærer Kunden
ansvaret for disse.

## Priser / Merverdiavgift

Leverandørens veiledende priser fremgår på nettsiden, prisliste eller ved
spesifisert tilbud/Avtale. Nettsiden oppdateres regelmessig. Prisen som angis
her er ikke å anse som bindene for Leverandøren, all tid disse når som helst kan
justeres.

Pris oppgitt i Avtale vil gjelde for den Leveranse som er omfattet av Avtalen.
Dersom pris ikke er oppgitt i Avtalen, vil pris oppgitt i Leverandørens tilbud
gjelde. Dersom det ikke er utstedt tilbud, gjelder prisen angitt på faktura
gjeldende de tjenester og produkter som er omfattet av fakturaen.

Alle priser er oppgitt eks. avgifter med mindre annet er særskilt angitt. Ulike
faktorer avgjør hvilken MVA-sats som belastes, blant annet hvor Kunden er
lokalisert. Beregning av MVA vil spesifiseres på faktura, og satser fremgår av
egen oversikt.

Avtalte priser kan endres ved hvert årsskifte tilsvarende økningen i Statistisk
sentralbyrås konsumprisindeks (hovedindeksen), første gang med utgangspunkt i
indeksen for den måned Avtale ble inngått. Avtalte priser kan også endres i den
utstrekning regler eller vedtak for offentlige avgifter endres med virkning for
Leverandørens vederlag eller kostnader.

Endringer i priser for tredjepartsleveranser som inngår i Leveransen gir krav på
prisendringer for Leveransen med mindre annet er særskilt avtalt.

## Fakturering og betalingsbetingelser

Vederlag forfaller etter faktura per 10 (ti) kalenderdager.

Dersom vederlaget ikke betales eller holdes tilbake av betalingsformidler eller
av andre grunner ikke innbetales korrekt til Leverandøren, er bestillingen
likefullt bindende for Kunde. Korrekt betaling skal i disse tilfeller skje
umiddelbart.

Leverandøren og Leverandørens samarbeidspartnere kan fakturere ekstra for
eventuelle møter med Kunden, og for ekstraordinært arbeid som Kunden ønsker
utført og som ikke er inkludert i Avtalen. Likeledes kan det faktureres ekstra
for ekstraordinære omkostninger. Eventuell ekstra fakturering skal opplyses
Kunden på forhånd.

Ved forsinket betaling beregnes forsinkelsesrente i henhold til lov 17. desember
1976 nr. 100 om renter ved forsinket betaling m.m. (forsinkelsesrenteloven). Det
kan også pålegges et purregebyr i henhold til de enhver tid gjeldende
reguleringer

## Betalingsmislighold

Dersom forfalt uomtvistet vederlag med tillegg av forsinkelsesrenter ikke er
betalt innen 30 (tretti) kalenderdager fra forfall, kan Leverandøren sende
skriftlig varsel til Kunden om at Avtalen vil bli hevet dersom oppgjør ikke er
skjedd innen 60 (seksti) kalenderdager etter at varselet er mottatt.

## Kredittsjekk

Alle kunder kan bli kredittsjekket. Leverandøren forbeholder seg retten til å gi
avslag på kreditt uten nærmere begrunnelse.

## Avbestilling

Kunden kan avbestille Leveransen, helt eller delvis, i den grad det er avtalt.
Kunden skal i så tilfelle betale for den del av Leveransen som er levert, samt
Leverandørens kostnader og tap knyttet til avbestillingen.

## Tredjemann

Verken Leverandøren, Leverandørens ansatte eller Leverandørens
samarbeidspartnere kan gi bindende forsikringer om at Kunden sine kontoer,
profiler, nettsider og lignende vil og/eller kan a) bli opprettet eller
opplastet til tredjemanns systemer (for eksempel Facebook); b) bli godkjent
eller publisert av tredjemann (for eksempel Facebook); c) ikke bli fjernet
og/eller slettet av tredjemann (for eksempel Facebook) etter opprettelse og
publisering.

En Leveranse kan ikke kanselleres eller refunderes, selv om et eller flere av
produktene eller tjenestene levert av Leverandøren ikke blir godkjent opprettet,
opplastet, publisert, fjernet/slettet eller lignende av tredjemann (for eksempel
Facebook) og dette ikke skyldes forhold på Leverandørens side. Under enhver
omstendighet kan ikke Leverandøren, Leverandørens ansatte eller Leverandørens
samarbeidspartnere holdes ansvarlig dersom innhold, informasjon og lignende fra
Kunden strider mot tredjemanns rettigheter.

## Reklamasjon

Reklamasjoner må fremmes innen forfall på mottatt faktura gjeldende den aktuelle
tjeneste og produkt det reklameres på. Reklamasjoner etter dette tidspunkt skal
anses som for sent fremsatt og bortfaller.

## Fullmakt

Kunden gir Leverandøren ubegrenset fullmakt til, til enhver tid, å aksessere
alle profiler, kontoer, sider og lignende som er nødvendig for det arbeid
Leverandøren skal utføre, utfører, eller har utført. Herunder kan Leverandøren,
til enhver tid, ha registrert sin egen, eller samarbeidspartnere, sine
administrasjonsaksesser på Kunden sine profiler, kontoer, sider og lignende.
Kunden gir Leverandøren ubegrenset fullmakt til å opprette, oppdatere, endre og
slette alle profiler, kontoer, sider og lignende som er bestilt av kunden.

## Salgspant/Forbehold om eiendomsrett

Leverandøren beholder eiendomsretten til Leveransen, inntil vederlaget i sin
helhet er betalt, med tillegg av evt. renter og omkostninger, ihht. lov om pant.

## Tolkning av de alminnelige betingelsene

Hvis en del av disse generelle avtalevilkårene blir kjent ugyldig eller
ugjennomførlig i henhold til gjeldende lovgivning, skal den ugyldige eller
ugjennomførlige bestemmelsen anses for å være erstattet av en gyldig,
gjennomførlig bestemmelse som i størst mulig grad tilsvarer hensikten med den
opprinnelige bestemmelsen, og resten av avtalevilkårene vil fortsette å gjelde.

Punktoverskriftene i disse generelle avtalevilkårene brukes utelukkende av
bekvemmelighetshensyn og har ingen rettslig eller kontraktsmessig betydning.

## Bruk i referansesammenheng

Leverandøren har rett til å bruke alt som innbefattes i Leveransen i
referansesammenheng. Dette innbefatter blant annet, men ikke begrenset til, å
opplyse om at Leverandøren har et kundeforhold med Kunden, bruk av Kunden sin
logo, presentasjon av arbeidet som er lagt ned og lignende.

## Overdragelse av rettigheter og plikter

Leverandøren kan overdra Avtalen/Leveransen, helt eller delvis, når som helst,
med eller uten varsel til Kunden. Kunden har ikke rett til å overdra
Avtalen/Leveransen uten etter skriftlig samtykke fra Leverandøren.

## Tap av data

Leverandøren er ikke i noe tilfelle ansvarlig for tap av data/lagret
informasjon.

## Ansvar og erstatningsplikt

Kunden plikter å holde Leverandøren, Leverandørens ansatte og Leverandørens
samarbeidspartnere skadesløse, også overfor tredjemann, for enhver skade og et
hvert tap i forbindelse med at Leveransen ikke kan leveres som avtalt.

Leverandøren har intet ansvar for økonomisk tap som påføres Kunden, så som, men
ikke begrenset til, uteblitt gevinst, forventet besparelse, tap av
inntekt/fortjeneste, tap av omdømme, krav fra tredjeparter, herunder krav fra
tredjepartsleverandør som følge av Kundens brudd på tredjepartsvilkår eller tap
som følge av endringer i lov eller som følge av avgjørelser truffet av
tredjeparter, forvaltningsorganer eller domstol, tvangsmulkt, skade på annen
eiendom forårsaket av tjenestens / produktet og/eller tjenestens/produktets
egenskaper eller andre indirekte skader, selv om Leverandøren blir gjort
oppmerksom på muligheter av at sådan skade kan oppstå.

Kundens eventuelle krav på vederlagsjustering og Leverandøren sitt ansvar for
skade er i alle tilfelle begrenset til sammenlagt 50 % av vederlaget som Kunden
er fakturert de siste 12 månedene før reklamasjonsdato, så fremt Leverandøren
ikke har gjort seg skyldig i grov uaktsomhet eller forsett.

## Næringskjøp

Kunden er kjent med at alle tjenester levert av Leverandøren er å anse som
næringskjøp og at særlige bestemmelser for forbrukerkjøp således ikke kommer til
anvendelse.

## Taushetsplikt

Taushetsbelagt informasjon som partene blir kjent med i forbindelse med
Leveransen og gjennomføringen av Leveransen, skal behandles konfidensielt og
ikke gjøres tilgjengelig for utenforstående uten samtykke fra den annen part.

Taushetsplikt etter denne bestemmelsen er ikke til hinder for utlevering av
informasjon som kreves fremlagt i henhold til lov eller forskrift. Om mulig skal
den annen part varsles før slik informasjon gis. Taushetsplikten er ikke til
hinder for at opplysningene brukes når ingen berettiget interesse tilsier at de
holdes hemmelig, for eksempel når de er allment kjent eller er alminnelig
tilgjengelig andre steder. Partene skal ta nødvendige forholdsregler for å sikre
at uvedkommende ikke får innsyn i eller kan bli kjent med taushetsbelagt
informasjon.

Taushetsplikten gjelder partenes ansatte, underleverandører og tredjeparter som
handler på partenes vegne i forbindelse med gjennomføring av Avtalen.

Taushetsplikten er ikke til hinder for at partene kan utnytte erfaring og
kompetanse som opparbeides i forbindelse med gjennomføringen av Avtalen.

Taushetsplikten gjelder også etter at Avtalen er opphørt. Ansatte eller andre
som fratrer sin tjeneste hos en av partene, skal pålegges taushetsplikt også
etter fratredelsen om forhold som nevnt ovenfor. Taushetsplikten opphører 5
(fem) år etter Avtalens opphør, med mindre annet følger av lov eller forskrift.

## Force Majeure

Skulle det inntreffe en ekstraordinær situasjon, som gjør det umulig å oppfylle
plikter etter Avtalen, og som etter norsk rett må regnes som force majeure, så
som, men ikke begrenset til streik, lockout, krig eller andre omstendigheter
utenfor enn parts kontroll, skal motparten varsles om dette så raskt som mulig.
Den rammede parts forpliktelser suspenderes så lenge den ekstraordinære
situasjonen varer. Den annen parts motytelse suspenderes i samme tidsrom.

Motparten kan i force majeure-situasjoner bare avslutte Avtalen med den rammede
parts samtykke, eller hvis situasjonen varer eller antas å ville vare lenger enn
60 (seksti) kalenderdager, regnet fra det tidspunkt situasjonen inntrer, og da
bare med 14 (fjorten) kalenderdagers varsel. Hver av partene dekker egne
kostnader knyttet til avslutning av avtaleforholdet. Kunden betaler avtalt pris
for den del av Leveransen som var kontraktsmessig levert før Avtalen ble
avsluttet. Partene kan ikke rette andre krav mot hverandre som følge av
avslutning av Avtalen etter denne bestemmelsen.

I forbindelse med force majeure-situasjoner har partene gjensidig
informasjonsplikt overfor hverandre om alle forhold som må antas å være av
betydning for den annen part. Slik informasjon skal gis så raskt som mulig.

## Lovvalg og jurisdiksjon

Enhver konflikt mellom Kunden og Leverandøren i forbindelse med Leveransen og
som er omfattet av nærværende avtalevilkår reguleres av norsk rett.

Partene vedtar Oslo tingrett, Norge, som verneting. Dette valg av verneting skal
imidlertid ikke hindre Leverandøren fra å forfølge sine eier- og immaterielle
rettigheter (herunder men ikke begrenset til å søke midlertidig forføyning) i
andre jurisdiksjoner og i henhold til de prosedyrer og regler som gjelder på
slikt sted.
